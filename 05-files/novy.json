"Python (anglick\u00e1 v\u00fdslovnost [\u02c8pai\u03b8\u0259n]) je vysoko\u00farov\u0148ov\u00fd skriptovac\u00ed programovac\u00ed jazyk, kter\u00fd v roce 1991[1] navrhl Guido van Rossum. Nab\u00edz\u00ed dynamickou kontrolu datov\u00fdch typ\u016f a podporuje r\u016fzn\u00e1 programovac\u00ed paradigmata, v\u010detn\u011b objektov\u011b orientovan\u00e9ho, imperativn\u00edho, procedur\u00e1ln\u00edho nebo funkcion\u00e1ln\u00edho.\nPython je vyv\u00edjen jako open source projekt, kter\u00fd zdarma nab\u00edz\u00ed instala\u010dn\u00ed bal\u00edky pro v\u011bt\u0161inu b\u011b\u017en\u00fdch platforem (Unix, MS Windows, macOS, Android); ve v\u011bt\u0161in\u011b distribuc\u00ed syst\u00e9mu GNU/Linux je Python sou\u010d\u00e1st\u00ed z\u00e1kladn\u00ed instalace.\nMimo jin\u00e9 je v n\u011bm implementov\u00e1n aplika\u010dn\u00ed server Zope, instal\u00e1tor a v\u011bt\u0161ina konfigura\u010dn\u00edch n\u00e1stroj\u016f Linuxov\u00e9 distribuce firmy Red Hat.\nV sou\u010dasn\u00e9 dob\u011b (2018) se pou\u017e\u00edvaj\u00ed dv\u011b nekompatibiln\u00ed verze Pythonu 2.x a 3.x. Python 3.x byl vyd\u00e1n v roce 2008 a odstra\u0148uje \u0159adu nedostatk\u016f a chybn\u00fdch n\u00e1vrh\u016f jazyka, kter\u00e9 ne\u0161lo odstranit bez naru\u0161en\u00ed kompatibility. Python 3.x m\u00e1 proto ucelen\u011bj\u0161\u00ed n\u00e1vrh. Ale i po vyd\u00e1n\u00ed 3.0 byl Python 2.x st\u00e1le vyv\u00edjen a dost\u00e1valy se do n\u011bj nov\u00e9 vlastnosti z 3. \u0159ady. P\u0159echod na novou verzi, portace knihoven t\u0159et\u00edch stran a n\u00e1sledn\u011b program\u016f tak byl a st\u00e1le je nad o\u010dek\u00e1v\u00e1n\u00ed pomal\u00fd a nen\u00ed ukon\u010den dodnes. Nap\u0159\u00edklad v Linuxov\u00fdch distribuc\u00edch jsou b\u011b\u017en\u011b nainstalovan\u00e9 ob\u011b verze Pythonu. V roce 2017 bylo ohl\u00e1\u0161eno, \u017ee Python 2.x p\u0159estane b\u00fdt podporov\u00e1n ze strany v\u00fdvoj\u00e1\u0159\u016f v roce 2020. Lze o\u010dek\u00e1vat, \u017ee jeho \u00fatlum nabere rychlej\u0161\u00ed sp\u00e1d.\n\u010cesk\u00e1 verze"